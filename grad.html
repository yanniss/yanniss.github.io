<!DOCTYPE html PUBLIC "-//W3C//DTD HTML 4.01 Transitional//EN">
<html>
<head>
  <meta content="text/html;charset=ISO-8859-7" http-equiv="Content-Type">
</head>
<body bgcolor="#ffffff" text="#000000">
<meta content="text/html;charset=ISO-8859-7" http-equiv="Content-Type">
Τις περασμένες εβδομάδες <a moz-do-not-send="true"
 href="http://www.cs.umass.edu">το τμήμα μου</a>
(όπως και πολλά άλλα) επέλεξε διδακτορικούς φοιτητές για την επόμενη
χρονιά. Είναι ευκαιρία λοιπόν να γράψω 2-3 σκέψεις που ίσως βοηθήσουν
Έλληνες φοιτητές που θα κάνουν αιτήσεις στο μέλλον. Δεν αναφέρομαι
καθόλου στα διαδικαστικά ή σε σπουδές Masters (δείτε π.χ. <a
 moz-do-not-send="true"
 href="http://cs.stanford.edu/people/manos/study_USA.htm">αυτή τη
σελίδα με συμβουλές</a>). Αντίθετα θέλω να πω κάποια βασικά πράγματα
για τη διαδικασία επιλογής φοιτητών Ph.D. που δεν ξέρω αν είναι γενική
γνώση (αλλά κρίνοντας από τις αιτήσεις που
βλέπω φαντάζομαι όχι).<br>
<br>
Τα γενικά κριτήρια για εισαγωγή σε ένα καλό τμήμα είναι απλά: ο
υποψήφιος
πρέπει να είναι πολύ δυνατός φοιτητής (τουλάχιστον στο 10% των
καλύτερων ενός σεβαστού προπτυχιακού τμήματος, και πιθανότατα πιο πάνω)
και πρέπει να υπάρχουν κάποιες ενδείξεις ότι μπορεί και θέλει να
κάνει καλή έρευνα. <br>
<br>
Σε κάθε αίτηση υπάρχουν κάποια θετικά και κάποια αρνητικά στοιχεία.
Όταν τα θετικά ξεπερνάνε τα αρνητικά συνήθως ο υποψήφιος γίνεται
δεκτός. Δυστυχώς όταν κανείς βλέπει μόνο ένα ποσοστό του πληθυσμού και
όλοι έχουν τα ίδια αρνητικά δεν μπορεί να καταλάβει ότι είναι αρνητικά
μια και δεν υπάρχει καμμία συσχέτιση με το αποτέλεσμα. Αυτό εξηγεί και
πολλαπλές παρανοήσεις ανάμεσα σε Έλληνες υποψήφιους (π.χ., "το GRE
Verbal δεν μετράει πολύ" ή "κανείς δεν κάνει εκτενή προετοιμασία για το
GRE").<br>
<br>
Φυσικά τα θετικά και αρνητικά εξαρτώνται από τις συγκεκριμένες
περιστάσεις. Πόσο γνωστό είναι το πανεπιστήμιο; Πόσο δυνατές είναι οι
συστατικές επιστολές; Τι ενδείξεις ερευνητικής δραστηριότητας υπάρχουν;
Στην ιδεώδη περίπτωση, έχουμε έναν υποψήφιο με υψηλή βαθμολογία (πάνω
από 9 μέσο όρο), από γνωστό πανεπιστήμιο, με δυνατό GRE, με διακρίσεις
σε διαγωνισμούς ή υποτροφίες, με πολύ θετικές συστατικές επιστολές που
τον κατατάσσουν τουλάχιστον στο 1-2% των καλύτερων φοιτητών του έτους
και με ερευνητική δραστηριότητα (π.χ. μια δημοσίευση σε γνωστό μέρος
και ερευνητική εμπειρία με κάποιον γνωστό καθηγητή που γράφει ξεκάθαρα
ότι ο φοιτητής έχει δείξει ότι μπορεί να κάνει έρευνα). Στην πράξη
ελαχιστότατοι φοιτητές είναι αρκετά τυχεροί ώστε να έχουν όλα τα
παραπάνω. Οπότε πρέπει κανείς να ξέρει πώς να ξεχωρίσει: οι υποψήφιοι
στη μεγάλη μάζα των "καλών φοιτητών" είναι πάρα πολλοί και απ'όλον τον
κόσμο.<br>
<br>
<b>Βαθμολογία</b><br>
Στα αμερικανικά πανεπιστήμια ο ελάχιστος βαθμός επιτυχίας σε μάθημα
είναι το 7 στα 10, που αντιστοιχεί στον αλφαβητικό βαθμό C. Οι δυνατοί
αμερικανοί απόφοιτοι είναι φοιτητές με μέσο όρο κοντά στο A. Πολύ απλά,
οποιοσδήποτε μέσος όρος από ελληνικό πανεπιστήμιο είναι <i>αρνητικός </i>για
την αίτηση (αν δεν έχει περαιτέρω διευκρινίσεις) αν δεν είναι πάνω απο
8.75! Με πολύ απλά λόγια, αν έχετε μέσο όρο κάτω από 8.75 πρέπει να
εξηγήσετε (με στοιχεία) γιατί αυτός είναι καλός βαθμός! Π.χ. πρέπει να
αναφέρετε ξεκάθαρα σε τι σειρά σας κατατάσσει η βαθμολογία μέσα στο
τμήμα σας, αν έχετε πάρει υποτροφίες, τι βαθμολογία είχαν άλλοι
φοιτητές από το τμήμα σας που πήγαν για σπουδές στην Αμερική ...
οτιδήποτε που να μπορεί να δώσει σημεία αναφοράς ώστε να εκτιμήσει
κανείς μια καλή βαθμολογία ως καλή. Χωρίς τέτοιες εξηγήσεις, η αίτησή
σας είναι στο έλεος της τύχης. Αν τη δει κάποιος Έλληνας καθηγητής που
θα μπορέσει να εκτιμήσει τη βαθμολογία, καλώς. Αλλιώς θα μετρήσει
αρνητικά και στηρίζεστε στα άλλα στοιχεία για να ξεπεράσετε το
αρνητικό. (Ακόμα και <i>με </i>τις εξηγήσεις η αίτηση σας μπορεί να
απορριφθεί χωρίς να τη δει κανείς, ιδιαίτερα αν ο μέσος όρος είναι κάτω
από 8.) <br>
<br>
Πάντως αν είστε πραγματικά από τους κορυφαίους απόφοιτους ελληνικού
πανεπιστημίου, θα γίνετε δεκτός κάπου. Το <i>πού </i>εξαρτάται από το
πανεπιστήμιο που σπουδάσατε και από τους άλλους παράγοντες πιο κάτω.<br>
<br>
<b>GRE</b><br>
Το GRE general είναι φυσικά απαραίτητο. Εξυπακούεται ότι για τις
θετικές επιστήμες πρέπει η βαθμολογία σας να είναι κοντά στο τέλειο
(760-800) για το "quantitative" μέρος. Το μεγάλο σφάλμα Ελλήνων
υποψηφίων είναι ότι συνήθως δεν προετοιμάζονται για τα υπόλοιπα μέρη
του GRE. Αν νομίζετε ότι "αυτά δεν μετράνε για θετικές επιστήμες και
Πολυτεχνεία" κάνετε απλά λάθος. Υπάρχει η γενικευμένη αντίληψη μεταξύ
πολλών καθηγητών ότι το GRE Verbal έχει την καλύτερη ικανότητα
πρόβλεψης επιτυχίας στις μεταπτυχιακές σπουδές από κάθε άλλο τεστ. Έχω
δει πολλές φορές συναδέλφους να γράφουν για ξένους φοιτητές (π.χ.
Κινέζους) ότι ένα σκορ π.χ. 520 στο GRE Verbal είναι πολύ χαμηλό και ο
υποψήφιος πρέπει να απορριφθεί. (Συγκρίνετε το με τα 300άρια και
400άρια που παίρνουν κατά συρροή οι Έλληνες υποψήφιοι! Βάλτε ένα 8 μέσο
όρο μαζί με ένα 400άρι και ο φοιτητής έχει σχεδόν σίγουρα απορριφθεί.)<br>
<br>
Γενικά στο GRE πρέπει κανείς να συνειδητοποιήσει ότι χρειάζεται
προετοιμασία. Συναγωνίζεστε με ένα πλήθος άλλους ξένους φοιτητές (π.χ.
Ινδούς και Κινέζους) που ξοδεύουν μήνες από τη ζωή τους
απομνημονεύοντας λέξεις από καρτούλες για να γράψουν καλά στο GRE
Verbal.<br>
<br>
Μια άλλη "πονεμένη ιστορία" είναι το GRE Subject. Λίγα τμήματα
(τουλάχιστον στην Επιστήμη Υπολογιστών) απαιτούν πλέον το GRE Subject.
Αν είστε ο "ιδεώδης υποψήφιος" που είπαμε (με τη βαθμολογία του 9+,
γνωστό τμήμα, καλό GRE Quantitative, δυνατές επιστολές) τότε φυσικά μη
δώσετε το Subject. Μόνο να σας βλάψει μπορεί. Αν όμως έχει κανείς μέσο
όρο 8.1, κάμποσα 5άρια και 6άρια στην αναλυτική βαθμολογία, ή πτυχίο
από Πανεπιστήμιο που μπορεί να μην είναι τόσο γνωστό, τότε το Subject
είναι πιθανότατα η μόνη του ευκαιρία! Για να το πω απλά: αν περάσατε
δυο χρόνια μαθαίνοντας καλή πρέφα γιατί τα μαθήματα ήταν βαρετά αλλά
πιστεύετε ότι είστε έξυπνος και καλά ειδικευμένος στην επιστήμη σας,
πάρτε οπωσδήποτε το GRE subject. Είναι η μεγάλη σας ευκαιρία να
ξεπεράσετε όλα τα προβλήματα που μπορεί να έχουν τα τυπικά σας προσόντα.<br>
<br>
<b>Επιστολές και Έρευνα</b><br>
Ο μεγαλύτερος λόγος που Έλληνες φοιτητές γίνονται δεκτοί σε καλά
Αμερικανικά Πανεπιστήμια είναι δυνατές συστάσεις από γνωστούς Έλληνες
καθηγητές. Μια δυνατή συστατική επιστολή κατατάσσει τον υποψήφιο στο
1-2% (ή το πολύ 5-10%) των καλύτερων φοιτητών του έτους και γράφει
ξεκάθαρα ότι ο υποψήφιος έχει πολύ καλές προοπτικές σαν ερευνητής. Για
να γίνει κάτι τέτοιο πρέπει κανείς να έχει κάνει έρευνα πριν κάνει
αιτήσεις, πράγμα που δεν συμβαίνει με την πλειοψηφία των υποψηφίων.
Συνήθως οι επιστολές είναι λιγότερο ισχυρές από τα παραπάνω. Λένε
δηλαδή ότι ο φοιτητής πήγε καλά σε κάποια μαθήματα, είναι από τους
καλύτερους του έτους, κτλ., χωρίς καμμία αναφορά σε έρευνα. Η έρευνα
φυσικά είναι αυτό που κάνει έναν υποψήφιο επιθυμητό από τα κορυφαία
πανεπιστήμια.<br>
<br>
Από την άλλη, αν περιμένετε ότι θα πάτε "συστημένος" και οποιεσδήποτε
ατέλειες στη βαθμολογία δεν μετράνε, κάνετε λάθος. Αυτό θα ισχύσει για
να πάει κανείς σε <i>κάποιο </i>πανεπιστήμιο, αλλά όχι στα πολύ καλά
τμήματα, εκτός από περιπτώσεις που πραγματικά υπάρχουν χειροπιαστά
επιτεύγματα έρευνας (π.χ. μια πολύ καλή δημοσίευση).<br>
<br>
<b>Μακροπρόθεσμα, Βελτιώνοντας τις Πιθανότητες</b><br>
"Είμαι τελειόφοιτος λιγότερου γνωστού περιφερειακού Πανεπιστημίου, δεν
έχω κάνει έρευνα με κανέναν καθηγητή και θέλω να πάω σε κορυφαίο
αμερικανικό τμήμα. Τι να κάνω;"<br>
<br>
Masters με έρευνα και ξανά αίτηση σε δύο χρόνια.<br>
<br>
<br>
</body>
</html>
